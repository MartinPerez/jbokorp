<text title="lo cmalu" author="selpa'i" original_author="selpa'i" url="http://selpahi.de/cmalu.html">

lo cmàlu

sei la selpà'i cu fìnti be fi'o se sàlci la. triliyn.


ni'o pu zu ku jmive fa lo cmalu .i cy xabju lo darno be lo tcadu .i je so'u sai da pu su'o roi viska cy .i la'a lo cy. nunjmive cu simlu fi so'i da fe lo ka se mipri .i ku'i je'u lo tai jinvi na ralci banzu zgana .i lo bi'u nai cmalu cu no roi zukte fi lo nu mipri

ni'o je'u lo so'u prenu ku ji'a sai poi ba'o viska lo bi'u nai cmalu cu za'o na birti lo du'u me ma kau .i je so'i lo viska cu jdice lo du'u na jungau da (to la'a kanpe lo nu da'i na jai se krici toi) .i je'u lo lisri be lo nu penmi la cmalu cu tai jai se manci ja'e lo nu simlu lo ka na ka'e jetnu .i lo pa moi be lo viska be la cmalu cu verba gi'e se cmene zo drakuci .i ca lo djedi ca lo cerni cu ru'u cadzu ne'i lo rifcoi bu'u lo sasfoi gi'e sisku lo melbi xlura gi'e zgana lo bifce jo'u lo toldi .i ca bo tirna lo savru .i pa mai na birti lo du'u xu kau pu tirna .i ja'e bo stodi lo ka xrula sisku .i ku'i ba bo re re'u savru .i la drakuci ca birti .i lo cizra je xlura sance pu se tirna .i kucli lo du'u ma kau se sance .i se mu'i bo co'u xlura sisku gi'e co'a cadzu fa'a lo ricfoi noi simlu lo ka to'o ne'i ce'u se sance .i lo verba cu co'a ralci je masno nerkla lo rifcoi

ni'o ca lo co'i nu binxo lo nenri be lo ricfoi zo'u ro lo savru pe lo bartu co'u se tirna .i tai bo da'i pagre lo rokci bitmu .i ba zi tu'a lo re nu stapa cu suksa fa lo nu lo cladu je fange savru poi simlu lo ka lo kalte cipni cu cmoni ce'u cu sance .i lo verba tai se spaji ja'e lo nu falcru lo xrula poi vy ke'a pu jajgau .i ru'u catlu gi'e ku'i na ganse lo krasi .a lo drata ke cizra dacti .i je'u lo nenri be lo ricfoi cu simlu lo ka mulno kunti lo danlu .i fi'o nafselte'i lo pu zi malsavru ro da smaji

ni'o lo verba di'a condi cadzu fa'a lo ricfoi midju .i na birti lo du'u ma kau krinu lo nu go'e .i simlu lo ka zmiku .i ca lo nu ba'o ze'a cadzu zo'u co'a manku binxo .i lo verba co'u sanji lo du'u vy ma kau zvati .e lo du'u ma kau pluta lo bartu .i je ji'a co'a lenku milxe .i ca tai manku ja'e lo nu ka'e viska lo tarci pa'o lo tricu galraipau .i rarna sa'u fa lo nu xanka

ni'o lo verba cu jdice lo du'u xagrai fa lo nu tolcri lo jai bu'u sipna .i ku'i dukse lo ka manku kei lo nu sanji lo du'u lo manku dacti cu tricu gi'i kau drata .i ca ku suksa fa lo nu tirna lo lauble voksa .i simlu lo ka cusku «lu ko na terpa .i mi do ba sidju li'u» .i lo verba cu se spaji mutce gi'e ku'i no'e zifre lo nu seldjupro .i go nai lacri lo voksa gi di'a to'e birti sisku bo cadzu bu'u lo ca mulno manku ricfoi

ni'o lo verba cu jdice lo nu lacri lo voksa kei gi'e cusku «lu .y mi .y na prane tirna .i pe'u do'u ko za'u re'u cusku li'u» .i ba bo denpa ze'a zo'e noi simlu lo ka krafamtei fa lo mentu .i ku'i ba bo lo voksa za'u re'u cusku «lu ko na terpa doi verba .i do snura .i lo manku do na .ei se terpa li'u» .i «lu mi tatpi —sei lo verba cu toldarsi cusku— .i .ei bu'u ma sipna li'u»

ni'o «lu ko catlu lo trixe be do —sei lo voksa cu xendo tonga cusku— li'u» .i lo verba cu carna gi'e ca pa re'u viska lo barda ctino poi vy ca lo nu jbibi'o cu facki lo du'u ke'a barda rokci co se kevna lo ganra banzu be lo nu nerkla .i vy nerkla gi'e vrebi'o lo kojna .i pu lo nu co'a sipna cu pensi lo pu zi fasnu .i lo voksa ma voksa .i lo se voksa cu remna gi'i danlu .i fau lo nu pensi cu co'a sipna gi'e raktu senva lo manku joi nu voksa co ki'asku lo cmene be la drakuci

ni'o co'a cikna ca lo bavlamcerni fau lo nu tirna lo cipni selsa'a .i ro lo smaji pe lo prulamnicte ba'o canci .i je ro da panpi simlu .i ku'i ba zi bo la drakuci cu morji fi lo cizra je se mipri voksa gi'e co'a kucli lo du'u vy ca mo kau .i se ki'u bo sa'irbi'o gi'e barkla lo kevna .i lo va se viska dy jai spaji zei mutce .i va lo mitre be li so'u ki lo kevna bu'u lo tsustani ve vimcu lo palta jo'u lo kabri vu'o pe to'e se cau lo sanmi cu zvati

ni'o la drakuci cu senpi lo du'u lo se viska ca'a zvati .i ku'i co'a lo nu co'a citka fa'u pinxe lo nanba fa'u lo jisra cu birti .i dy ca lo nu ba'o citka cu jdice lo du'u djica lo nu kirsku lo da'i sabji .i ku'i sy no da se viska .i la drakuci cu sa'irbi'o gi'e ru'u cadzu te zu'e lo nu facki fi lo vanbi .i ju'o ca lo cabna noi ca ke'a tolmanku zo'u .ei cumki fa lo nu facki fi lo voksa .i ku'i ba za lo cacra be li fi'u re za'o na viska lo cmarai ji'a sai pe vy

ni'o ca lo nu ba'o ze'u sisku kei la drakuci cu morji lo du'u ju'o lo rirni cu denpa gi'e xanka .i se ki'u bo co'u sisku gi'e co'a xruti lo zdani to'o ne'i lo ricfoi .i lo xanka mutce rirni cu gleki lo nu lo verba za'o jmive .i ku'i ca lo nu la drakuci cu te lisri lo ricfoi fasnu zo'u lo rirni na krici .i lo simsa cu se lifri ro lo drata penmi be la cmalu .i lo re moi penmi cu me la. ferlon. noi makcu gi'e virnu .i di'e lisri tu'a fy

</text>
