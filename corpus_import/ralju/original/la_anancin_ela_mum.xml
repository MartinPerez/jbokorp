<text author="tijlan" date="2009-05-07" original_author="Jamaican folktale" title="la anancin e la mum" original_title="Anansi and the Yam Hills" url="https://sites.google.com/site/jbotijlan/lisri">
la anancin e la mum

puzuku ki, lo se cmene be « anancin » nakni cu xabju lo djamaika daplu -
la anancin goi A ta'e cenba lo ka ce'u remna gonai jukni kei gi'e ckaji lo ka palci -
va tu'a A, xabju fa lo te makfa ninmu be me'e « mu » -
la mum goi M to'e nelci lo vo'a cmene gi'e roroi djica lo nu lo drata cu valsi tarmi vo'a -
ku'i roda te cmene fi « mu » ja'e lo nu lo dei ninmu cu ru'i to'e se pluka

ca lo cerni ku, A pa'o lo kevna be lo M zdani bitmu cu zgana lo ragve -
M sepi'o lo barda tansi ca'o jicla tu'a lo cizra srasu -
co'a lo nu danmo lo tansi kei M mo'iga'u lafti lo grana gi'e cusku lo makfa jufra no'u « re'e roda poi bacru « mu » cu ca la'e dei morsi binxo eicai » -
A noi co'i tirna ra cu cisma do'e « u'asai - da'i fi lo nu jitro tu'a ra cu prali uiba'a »

A mo'i zvati lo klaji be fe'eru'ine'a lo rirxe be'o noi ro vitke be lo zarci panka cu klama fo ke'a -
co'iku bu'u lo mlana A zbasu 5 derxi be lo titla patlu gi'e co'a denpa -
zo'a klama fa lo fetsi speni cei bu'a datka -
A « coi doi io blabi melbi speni datka - peiro'i » -
lo bu'a datka « coi anancin - ju'a uinainai - pei doi » -
A « ge'e ... y ... » sei na'e gleki flira « li'adai mi ba'o crepu lo titla patlu - ku'i mi cmaci ruble, ja'e lo nu na kancu kakne - e'o.oiro'a ko kancu lo derxi » -
lo datka « i'a » sei co'a kancu « pa - re - ci - vo - mu » -
sai co'i lo mu'e bacru « mu » kei lo datka cu salpo farlu binxo lo morsi -
A lo go'i cu mulno citka -
babo ke'u ru'iku zutse lo klaji mlana gi'e denpa -
zo'a klama fa lo bu'a ractu fi'o kerlo lo clani noi se desku -
A « coi doi io clani kerlo melbi speni ractu - peiro'i » -
« coi anancin » -
A « ju'i doi xendo, mi ba'o crepu lo titla patlu - ku'i mi menli ruble ja'e lo nu na kancu kakne - e'o.oiro'a ko kancu lo derxi » -
lo ractu « oidai.uu » sei co'a kancu « pa - re - ci - vo - mu » -
sai co'i lo mu'e bacru « mu » kei lo ractu cu salpo farlu binxo lo morsi -
A lo go'i cu mulno citka

A fau lo zu'o satre lo vo'a tisna be co'a betfu cu za'o zvati ra -
zo'a cadzu fa lo bu'a pidjono noi se tuple lo skarpinki melbi -
A « coi doi io skarpinki melbi speni pidjono » -
lo pidjono « coi anancin - do ca mo » -
A « y ge'e doi » sei na'e gleki flira « ba'acu'i mi'e bebna oi, mi ba'o crepu lo titla patlu gi'e ku'i na'e kakne lo nu kancu tu'a lo du'u xo kau derxi - se'anai doi xendo e'o ko seba'i mi kancu » -
lo pidjono « i'a.fi'i » -
sepi'o lo skarpinki melbi tuple cu plipe cpare pa lo patlu derxi -
ta'i lo zu'o plipe muvdu cu co'a kancu, secu'u « pa - re - ci - vo - su'i ti » -
A oidai steba gi'e cusku « doi pidjono, lo do kancu tadji cu cizra » -
lo pidjono « uacu'i - je'e ai jai rapli » sei bi'u co'a kancu « pa - re - ci - vo - su'i lo mi se cpana moi » -
A « na'i.oi - i'enai tai kancu tadji » sei fengu co denci mosra -
lo pidjono noi xendo ku'o « u'u - doi io anancin ai.e'o mi za'ure'u troci » sei bi'u co'a kancu « pa - re - ci - vo - ja'o sumji ri lo mi cabna se zutse moi » -
A fi'o flira lo xunre cu fengu krixa « o'onaicai bebna u'e.ionai pidjono - ju'icai, ei kancu tai la'e di'e - pa - re - ci - vo - mu » -
sai co'i lo mu'e bacru « mu » kei A salpo farlu binxo lo morsi

fa'o
</text>
