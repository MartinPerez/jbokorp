<text>

la snime blabi
sei misno ke dotco lisri
sei lo no'u lai. grim. bruna cu jajgau finti
sei la selpa'i cu fanva

ni'o pu zu ku ca lo dunra midju fau lo nu lo snime tai tu'a lo pimlu cu
carvi fi lo tsani kei lo noltruni'u cu zutse ne'a lo canko noi se korbi lo
xekri mudri ku'o gi'e fenso .i lo noltruni'u fau lo nu fenso gi'e zgana lo
snime nu carvi cu rakygau lo jesni lo degji .i je ci dirgo be lo ciblu cu
farlu lo snime .i mu'i lo nu lo xunre be ne'i lo blabi snime cu tai melbi
kei ny pensi «lu .au sai mi se panzi da poi blabi du'i tu'a lo snime zi'e
poi xunre du'i tu'a lo ciblu zi'e poi xekri du'i tu'a lo mudri korbi li'u»
.i ba za lo no'e clani ny se tixnu .i ty blabi du'i tu'a lo snime gi'e
xunre du'i tu'a lo ciblu gi'e xekri du'i tu'a lo mudri korbi .i se ki'u bo
se cmene «lu snime blabi li'u» .i ca lo nu ba'o jbena kei lo noltruni'u cu
mrobi'o

ni'o ba za lo nanca lo noltrunau co'a speni lo drata .i melbi ninmu gi'e
ku'i ge jgira gi tolcumla vau gi'e na curmi lo da'i nu da ny zmadu lo ni
melbi .i ny ponse lo se manci minra .i ca ro nu ny sanli ca'u lo minra gi'e
sezycta kei ny cusku

«lu doi minra doi minra ne bu'u lo bitmu ma mlerai lo ro se gugde li'u»

.i lo minra cu spusku

«lu doi ga'i nai noltruni'u do mlerai lo se gugde li'u»

.i ba bo ny se mansa ki'u lo du'u djuno lo du'u lo minra cu cusku lo jetnu

ni'o ku'i la snime blabi cu banro gi'e zenba ca ro djedi lo ni melbi .i ca
lo nu nanca li ze cu melbi du'i tu'a lo klina donri gi'e ji'a mlemau lo
noltruni'u .i ca lo djedi ca lo nu ny cu za'u re'u retsku fi lo minra fe
«lu doi minra doi minra ne bu'u lo bitmu ma mlerai lo ro se gugde li'u» kei
lo minra cu spusku «lu doi ga'i nai noltruni'u do vi mlerai .i ku'i la
snime blabi cu mlemau do fo lo pilji be li ki'o li'u» .i ca ku lo
noltruni'u cu se spaji mutce gi'e binxo lo pelxu joi crino ri'a lo nu jilra
.i co'a ku ca ro nu viska la snime blabi kei lo risna be ny cu carna .i
la'e di'u jai du'i xebni la snime blabi fai ny .i lo ni jilra gi'e tolcumla
cu se zenba tai lo cicyspa nu malba'o ne'i lo risna .i malba'o .i malba'o
.i se ri'a bo ny na za'o surla kakne ca ga lo donri gi lo nicte .i lo
noltruni'u cu klacpe lo kalte gi'e cusku «lu ko gidva la snime blabi lo
ricfoi .i mi na djica lo nu za'u re'u viska .i .e'o ko catra by gi'e bevri
fi mi fe lo by. fepri .e lo by. livga fi'o sinxa ku li'u» .i lo kalte cu
tinbe gi'e gidva la snime blabi lo bartu .i ca lo nu ba'o cpacu lo mirli
catra dakfu gi'e pu'o rakygau fi lo zernalfu'e risna be la snime blabi kei
by co'a klaku gi'e cusku «lu pe'u xendo kalte .i ko curmi lo nu mi jmive .i
mi ba bajykla lo cilce ricfoi gi'e ze'e na xruti li'u» .i mu'i lo nu by tai
melbi kei lo kalte cu kecti by gi'e cusku «lu ko bajra doi malselfu'a verba
li'u» .i «lu lo cilce danlu ba zi ba'o citka do —sei lo kalte cu pensi
li'u» .i ku'i to'e ki'u nai cinmo lo ka co'u dunku kei ki'u lo du'u na
bilga lo nu catra

ni'o lo kalte ca lo nu lo xarju panzi cu jbikla cu daktuncatra gi'e lebna
lo fepri .e lo livga gi'e bevri fi'o sinxa ku fi lo noltruni'u .i lo jukpa
cu .ei silnyjau jukpa xai .i lo palci ninmu cu citka gi'e birti lo du'u
ba'o citka lo fepri .e lo livga vu'o pe la snime blabi

ni'o lo uu verba bu'u lo barda ricfoi cu mulno nonkansa gi'e terpa mutce
ja'e lo nu catlu ro lo pezli be lo tricu gi'e na djuno lo du'u .ei ta'i ma
kau sezdju .i co'a bajra gi'e bajra lo kinli rokci gi'e pagre lo rulkinli
foldi .i je lo cilce danlu cu mo'i ne'a plipe gi'e ku'i na gunta .i la
snime blabi cu bajra co'u lo nu na za'o kakne .e lo nu co'a vanci .i ca ku
viska lo cmalu zdani gi'e nerkla te zu'e lo nu sipna .i ne'i lo zdani ro da
cmalu .i ku'i tai cmalu je ralci se ki'u lo nu nandu fa lo nu skicu .i bu'u
sanli fa lo blabi se bregau cmajubme noi te punji ze cmalu palta ne to'e se
cau ze ralci smuci .e ze cmalu dakfu .e ze cmalu forca .e ze cmalu kabri .i
re'o lo bitmu ze cmalu ckana cu linji se punji gi'e se gacri lo snime blabi
boxfo .i la snime blabi mu'i lo nu tai xagji je taske cu citka pi lo cpana
be ro lo palta be'o no'u lo stagi joi lo nanba gi'e pinxe pa dirgo ne ro lo
kabri .i mu'i bo na djica lo nu xaksu ro da pe su'o lo torcrida .i ba ku
mu'i lo nu tatpi cu cpana lo ckana .i ku'i no lo cpana cu mapti .i pa boi
cy cu cladu'e .i pa boi cy cu tordu'e .i uo lo ze moi cu mapti .i stali lo
ckana gi'e zausku la cevni gi'e co'a sipna

ni'o ca lo nu ba'o manku binxo kei cu xruti fa lo xabju be lo zdani be'o
no'u lo ze torcrida noi bu'u lo cmana cu kakpa sisku lo kunra .i ty cikygau
lo ty. cmalu te gusni .i je co'a lo nu tolmanku cu viska lo nu da pu zvati
lo nenri kei ki'u lo du'u na ku ro de stali lo pu te punji .i lo pa moi cu
cusku «lu ma pu zutse lo mi stizu li'u» .i lo re moi cu cusku «lu ma pu
citka pi lo cpana be lo mi palta li'u» .i lo ci moi cu cusku «lu ma vimcu
fi lo mi nanba li'u» .i lo vo moi cu cusku «lu ma citka pi lo mi stagi
li'u» .i lo mu moi cu cusku «lu ma tungau se pi'o lo mi forca li'u» .i lo
xa moi cu cusku «lu ma ka'argau se pi'o lo mi dakfu li'u» .i lo ze moi cu
cusku «lu ma pinxe fi lo mi kabri li'u» .i ba ku lo pa moi cu sisycta gi'e
viska lo nu da cmalu punli lo vo'a ckana .i je cusku «lu ma stapa lo mi
ckana li'u» .i lo drata cu jbikla gi'e lausku «lu lo me mi moi ku ji'a pu
se cpana da li'u» .i ku'i lo ze moi ca lo nu catlu lo ri ckana cu viska la
snime blabi ku noi cpana gi'e sipna .i lo ze moi cu klacpe lo drata noi
jbikla gi'e krixa ri'a lo nu se spaji kei gi'e cpacu lo vo'e te gusni gi'e
selgusygau la snime blabi .i «lu ua .u'e sai .u'e sai —sei lo torcrida cu
krixa— ta mutce lo ka ba'e melbi li'u» .i lo torcrida tai gleki se mu'i lo
nu cikygau na gi'e sipna stodi curmi .i ku'i lo ze moi torcrida cu sipna
bu'u lo ri pendo ze'a lo cacra .i tai ku lo nicte cu mulno

ni'o ca lo cerni la snime blabi cu co'a cikna gi'e viska lo ze torcrida
gi'e se spaji .i ku'i ty xendo gi'e retsku «lu ma cmene do li'u» .i «lu mi
se cmene «lu snime blabi li'u» —sei by spusku li'u» .i «lu ta'i ma nerkla
lo mi'a zdani —sei lo torcrida cu di'a retsku li'u» .i la snime blabi cu
skicu lo nu ge lo mamta pu catra djica gi ku'i lo kalte cu zandu'a lo
nunjmive kei .e lo nu ba ku bajra ze'a pi ro lo djedi co'u lo nu facki fi
lo zdani .i lo torcrida cu cusku «lu lo nu do djica lo nu nicygau lo zdani
srana gi'e jukpa gi'e lumci gi'e fenso cu te curmi lo nu do stali mi'a gi'e
ja'e bo claxu no da li'u» .i «lu .i'a —sei la snime blabi cu cusku— mi
djica li'u» .i je stali .i by se va'u lo torcrida cu nicygau lo zdani .i
sa'u nai ca lo cerni lo torcrida cu cliva se ka'a lo cmana gi'e sisku lo
kunra .e lo solji .i ca lo vanci cu xruti .i ca ku .ei lo sanmi cu ba'o se
bregau .i ku'i ca'o lo donri lo nixli cu nonkansa .i se mu'i bo lo xendo
torcrida cu jai kajde gi'e cusku «lu ko capyju'i lo mamta be do .i my ba zi
djuno lo du'u do ti zvati .i ko na curmi lo nu da nerkla li'u» .i ku'i lo
noltruni'u ba lo nu citka lo fepri .e lo livga vu'o noi ny krici fi ke'a fe
lo du'u pagbu la snime blabi cu jinvi lo du'u di'a ku pa moi lo melbi gi'e
mlerai .i je klama lo minra gi'e cusku

«lu doi minra doi minra ne bu'u lo bitmu ma mlerai lo ro se gugde li'u»

.i lo minra cu spusku

«lu doi ga'i nai noltruni'u do vi mlerai .i ku'i la snime blabi ne ti'a lo
cmana zi'e ne bu'u lo ze torcrida cu mlemau fo lo pilji be li ki'o li'u»

ni'o ca ku lo noltruni'u cu se spaji ki'u lo nu ny djuno lo du'u lo minra
na cusku lo to'e jetnu .i je ny co'a sanji lo du'u ge lo kalte ny tcica gi
la snime blabi cu za'o jmive .i ny cu za'u re'u pensi lo nu ta'i ma kau
catra kei mu'i lo nu co'u lo nu ca'a mlerai lo ro selgu'e cu na'e ke surla
kakne ri'a lo nu jilra .i ca lo nu ba'o platu cu skagau lo flira gi'e dasni
lo se dasni be lo te zarci gi'e tai binxo lo se sanji jai nandu .i tai ku
klama fo lo ze cmana fe lo ze torcrida gi'e snadarxi lo vorme gi'e lausku
«lu lo xamgu ve pleji cu se friti li'u» .i la snime blabi cu catlu pa'o lo
canko gi'e lausku «lu coi di'ai xendo ninmu do ma vecnu li'u» .i ny spusku
«lu lo xamgu joi lo melbi vu'o no'u lo jongausko poi skari ro da li'u» gi'e
lebna fi lo dakli fe pa boi jy poi se jivbu fi lo silka .i «lu lo stace
ninmu zo'u .e'a .ei nai mi nerkla curmi li'u» se pensi la snime blabi ku
noi kargau lo vorme gi'e te vecnu lo melbi jongausko .i «lu doi verba —sei
lo tolci'o cu cusku— do se jvinu ma .u'e pau nai .i .au mi nicygau do se
pi'o lo skori li'u» .i la snime blabi na kanpe lo xlali gi'e co'a sanli
ne'a lo ninmu gi'e curmi lo nu ny cu srugau lo skori .i je ku'i lo tolci'o
cu sutra je tagji srugau ri'a lo nu la snime blabi co'u vasxu kakne gi'e
morsi farlu lo loldi .i «lu ca ku do ba'o mlerai li'u» zo'u cusku gi'e
sutra lo nu cliva

ni'o ba na'e zu ku ca lo vanci lo ze torcrida cu xruti lo zdani gi'e mutce
lo ka se spaji kei ca lo nu viska lo nu la snime blabi cu cpana lo loldi
gi'e na muvdu fi'o selmlu lo ka morsi .i lo torcrida cu lafti .i ty viska
lo nu dukse lo ka tagji se srugau .i se ki'u bo ka'argau fi lo skori .i ca
ku la snime blabi cu co'a linto vasxu gi'e masno binxo lo di'a jmive .i lo
torcrida ca lo nu se jungau fi lo du'u ma kau pu fasnu cu cusku «lu lo
tolci'o te zarci cu du no na'e bo lo cevycau noltruni'u .i ko na curmi lo
nu da nerkla ca lo nu mi'a na zvati do li'u»









ni'o ku'i lo palci ninmu ca lo nu ba'o tolcliva lo ri zdani cu klama lo
minra gi'e retsku

«lu doi minra doi minra ne bu'u lo bitmu ma mlerai lo ro se gugde li'u»

.i lo minra cu spusku

«lu doi ga'i nai noltruni'u do vi mlerai .i ku'i la snime blabi ne ti'a lo
cmana zi'e ne bu'u lo ze torcrida cu mlemau fo lo pilji be li ki'o li'u»

ni'o lo noltruni'u ca lo nu tirna la'e di'u cu jenca se spaji se ri'a lo nu
lo ciblu cu muvdu lo risna .i ki'u bo je'a sanji lo du'u la snime blabi cu
ba'o di'a jmive .i «lu ca ku .ai —sei ny cusku— mi platu lo prane te catra
li'u» .i je ny zbasu lo vindu komcu gi'e ba bo co'a se ticta'u ja'e lo nu
simlu lo ka drata ninmu .i tai ku klama fo lo ze cmana fe lo ze torcrida
gi'e darxi lo vorme gi'e lausku «lu lo xamgu cu selve'u li'u» .i la snime
blabi cu catlu lo bartu gi'e cusku «lu ko di'a klama .i .ei mi na curmi lo
nu da nerkla li'u» .i «lu ju'o lo nu do catlu po'o cu se curmi li'u» zo'u
lo tolci'o cu cusku gi'e cpacu lo vindu komcu gi'e jarco lafti .i ky mutce
lo ka se nelci la snime blabi kei ja'e lo nu by kargau lo vorme .i ca lo nu
ba'o terve'u kei lo tolci'o cu cusku «lu ca ku .ai mi krefu nicygau do
li'u» .i la uu snime blabi cu pensi no da gi'e curmi tu'a lo tolci'o .i
ku'i ca lo nu lo komcu co'i pencu lo kerfa kei lo vindu cu jai rinka lo nu
lo nixli cu tolsanji farlu lo loldi .i «lu do noi prane lo ka melbi —sei lo
palci ninmu cu cusku— .i ca ku do se fanmo li'u» .i je cliva .i ku'i ui na
ru'e vanci .i ja'e bo ba zi ku lo ze torcrida cu xruti lo zdani .i ty ca lo
nu viska lo nu la snime blabi cu cpana lo loldi cu temsepcau sruma tu'a lo
noltuni'u gi'e sisku gi'e tolcri lo vindu komcu .i zi ca lo nu ba'o vimcu
lo komcu lo kerfa cu di'a sanji fa la snime blabi ku noi cusku lo se du'u
ma kau fasnu .i lo ze torcrida cu za'u re'u kajde cusku fi ny fe lo se du'u
.ei capyju'i gi'e na curmi lo nu da nerkla .i lo noltruni'u bu'u lo ri
zdani cu co'a sanli ca'u lo minra gi'e cusku

«lu doi minra doi minra ne bu'u lo bitmu ma mlerai lo ro se gugde li'u»

.i lo minra cu spusku

«lu doi ga'i nai noltruni'u do vi mlerai .i ku'i la snime blabi ne ti'a lo
cmana zi'e ne bu'u lo ze torcrida cu mlemau fo lo pilji be li ki'o li'u»

ni'o lo noltruni'u ca lo nu tirna la'e di'u cu desku ri'a lo nu fengu .i
«lu .ai la snime blabi cu mrobi'o —sei ny krixa— .i ju lo mi nunjmive cu
jdima li'u» .i ba bo klama lo se mipri je sepli kumfa noi no drata ke'a
klama ku'o gi'e zbasu lo vindu plise .i lo sefta cu melbi co skari lo blabi
joi ke xunre barna .i je ge ro da poi viska py cu ctidji gi ku'i lo ca'a
citka be py cu mrobi'o .i lo noltruni'u ca lo nu lo plise cu bredi cu skari
cnegau lo flira gi'e binxo lo simlu be lo ka te cange ninmu kei gi'e tai
klama fo lo ze cmana fe lo ze torcrida .i vorme darxi .i la snime blabi cu
muvgau lo ri stedu pa'o lo canko gi'e cusku «lu mi na jai se curmi fai lo
nu nerklacru da .i lo ze torcrida cu tolcru li'u» .i «lu .i'a —sei lo te
cange ninmu cu spusku— .i ro lo mi plise zo'u mi ba cirko snada .i .au pa
boi py cu se dunda mi do li'u» .i «lu .e'a nai —sei la snime blabi cu
cusku— .i mi na jai se curmi fai lo nu fitytu'i da li'u» .i «lu xu do terpa
tu'a lo vindu —sei lo tolci'o cu cusku— .i za'a dai mi jai katna lo plise
lo re mei .i do citka lo xunre xadba .i je mi citka lo blabi li'u» .i ku'i
lo plise cu rutni se zbasu ja'e lo nu no na'e bo lo xunre xadba cu selpau
lo vindu .i la snime blabi cu se xlura fo lo plise .i ny ca lo nu viska lo
nu lo te cange ninmu cu citka cu na za'o rivbi kakne gi'e kupygau lo xance
gi'e lebna lo vindu xadba .i ku'i ny ba zi lo nu pa te batfendi cu nenri lo
moklu cu morsi farlu lo loldi






ni'o lo noltruni'u cu palci catlu la snime blabi gi'e cladu cmila gi'e
cusku «lu blabi du'i tu'a lo snime gi'e xunre du'i tu'a lo ciblu gi'e xekri
du'i tu'a lo mudri .i ca ku lo torcrida na kakne lo nu refmivgau do li'u»
.i ca lo nu ny. bu'u lo ri zdani cu retsku fi lo minra fe

«lu doi minra doi minra ne bu'u lo bitmu ma mlerai lo ro se gugde li'u»

kei lo minra cu spusku

«lu doi ga'i nai noltruni'u do mlerai lo se gugde li'u»

.i se ja'e ku lo risna be ny cu surla fi'o se kuspe lo ni lo'e jilra risna
cu surla kakne

ni'o lo torcrida ca lo nu xruti ca lo vanci cu tolcri la snime blabi ku noi
cpana lo loldi zi'e noi vasxu na gi'e morsi .i lafti by gi'e sisku lo vindu
fau lo nu luzgau lo se dasni skori kei .e lo nu kompli fi tu'a lo kerfa kei
.e lo nu lumci by fo lo djacu .e lo vanju .i ku'i ro lo se zukte na sidju
.i lo xendo verba cu morsi gi'e stodi lo ka morsi .i lo torcrida cu punji
by lo mrota'o gi'e stizu sruri gi'e klaku fi tu'a by gi'e klaku ze'a lo
djedi be li ci .i ba ku djica lo nu derse'a .i ku'i za'o simlu lo ka vifne
dunli lo jmive remna kei gi'e za'o se molmla lo melbi xunre .i lo torcrida
cu cusku «lu .e'a nai mi'a setca fi lo xekri dertu li'u» gi'e gasnu lo nu
lo klina ke blaci mrovau cu se zbasu kei mu'i lo nu ka'e se viska fi'o te
jvinu ro mlana kei gi'e setca fi lo nenri gi'e ciska fi lo mrovau fi'o
lerfu lo solji fe lo cmene .e lo se du'u tixnu lo noltrunau .i ba bo punji
lo mrovau lo cmana .i pa lo torcrida cu ro roi stali gi'e bandu zgana .i lo
danlu ji'a cu klama gi'e klaku fi tu'a la snime blabi .i pa mai lo
cipnrstrigi .i re mai lo cipnrkorvo .i ro mai lo cipnrkolumbi

ni'o la snime blabi cu ze'u sai cpana lo nenri be lo mrovau gi'e na fusra
gi'e ja'a simlu lo ka sipna .i ki'u bo za'o blabi du'i tu'a lo snime gi'e
xunre du'i tu'a lo ciblu gi'e se ke xekri kerfa du'i tu'a lo mudri .i ku'i
fasnu fa lo nu pa noltrunau bersa cu binxo lo ka ricfoi zvati kei gi'e
klama lo torcrida zdani te zu'e lo nu sipna ze'a lo nicte .i viska bu'u lo
cmana lo mrovau .e la snime blabi ku noi melbi ku'o gi'e tcidu lo se ciska
be fi'o lerfu lo solji .i cusku fi lo torcrida fe «lu .e'o ko curmi lo nu
mi cpacu lo mrovau .i .au mi pleji fi do fe lo jai se djica be do li'u» .i
lo torcrida cu spusku «lu lo nu da'i do pleji lo ro solji pe lo munje cu na
banzu lo nu mi'a vecnu li'u» .i lo noltrunau bersa cu cusku «lu va'o ku ko
fi mi zandu'a .i ki'u bo mi na kakne lo nu jmive se cau lo nu viska la
snime blabi .i mi ba sinma gi'e kurji vau tai tu'a lo selnei traji li'u» .i
ca lo nu cusku la'e di'u kei lo torcrida cu cinmo lo ka kecti kei gi'e
dunda lo mrovau .i lo noltrunau bersa cu gasnu lo nu lo ri selfu cu bevri
fi'o se cpana lo janco .i ca fasnu fa lo nu tapflifa'u lo dzitricu .i se
ri'a bo lo plise spisa noi pu se batfendi la snime blabi cu muvdu lo bartu
be lo galxe .i ba za lo na'e clani la snime blabi cu kargau lo kanla gi'e
lafti lo gacri be lo mrovau gi'e tsebi'o gi'e di'a jmive .i «lu ua nai mi
ma zvati li'u» se lausku by .i lo noltrunau bersa fau lo nu gleki mutce cu
cusku «lu do mi zvati li'u» gi'e te lisri lo ba'o fasnu gi'e cusku «lu do
zmadu ro da lo ka selnei mi .i ko mi kansa lo nu klama lo noldi'u pe lo
patfu be mi .i .au do mi ba speni li'u» .i la snime blabi cu tugni gi'e
klakansa .i lo specfari'i cu te platu lo barda mleba'i

ni'o fi lo nunsla cu vi'ecpe lo ji'a kusru mamta be la snime blabi .i my ca
lo nu ba'o co'a dasni lo melbi cu klama lo minra gi'e cusku

«lu doi minra doi minra ne bu'u lo bitmu ma mlerai lo ro se gugde li'u»

.i lo minra cu spusku

«lu doi ga'i nai noltruni'u do vi mlerai .i ku'i lo citno noltruni'u cu mlemau
do fo lo pilji be li ki'o li'u»

ni'o ca ku lo kusru ninmu cu dapma krixa gi'e terpa mutce ja'e lo nu na
djuno lo du'u .ei mo kau .i ny ca lo cfari cu na djica lo nu klama lo jai
bu'u specfari'i .i ku'i na kakne lo ka co'u dunku .i .e'i dai cliva gi'e
catlu lo citno noltruni'u .i lo ninmu ca lo nu nerkla cu co'a sanji tu'a la
snime blabi gi'e jai se rinka lo nunte'a fai lo nu na muvdu kakne .i xa'o
ku lo jinme cutci pu se punji lo kolme fagri gi'e ca se bevri se pi'o lo
cinza lo kumfa nenri gi'e se punji lo crane be lo noltruni'u .i ba ku ny
bilga lo nu dasni lo xunre glanungu'i cutci gi'e dansu co'u lo nu morsi
farlu lo loldi

fa'o
</text>
